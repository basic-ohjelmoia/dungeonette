Viikkoraportti 3
================

### 9.8.2016
Edellisen viikon jäljiltä minulla oli käsissäni ohjelma, joka tuotti varsin kelvollisia satunnaisluolastoja. Kirjoittamani koodi on kuitenkin niin sotkuista ja huonosti organisoitua, että en voinut enää lykätä refaktorointia enempää.

Aloitan refaktoroinnin luolakerrosten säilömiseen tarkoitetusta Floor-luokasta, joka sisälsi valtavan määrän algoritmisia elementtejä ja muuta ohjelmalogiikkaa. Luokasta tulee siedettävämpi, mutta ei vielä täysin koodihajuista vapaa.

Työskentelyä: n. 4 h.

### 10.8.2016
Refaktorointi ei mennytkään ihan putkeen, sillä muutokset ovat järkyttäneet luola-algoritmin toimintavarmuutta. Päättelen, että ikuiset loopit aiheutuvat väärällä tavalla sovelletusta satunnaisuudesta (käsittelyssä olevien huoneiden valintajärjestys koodin sisällä). 

Korvaan huonejärjestyksen satunnaisuuden omatekoisella jonorakenteella eli RoomQueue-luokalla. Algoritmi lisää luomansa huoneet jonoon, josta niitä poistetaan sitä mukaa, kun käsittelyvuorossa olevalle huoneelle ei voida enää luoda uusia huonekytköksiä ("pivot").

Huonejonon käyttöönotto ei suju ihan ongelmattomasti, bugien liiskaaminen venyy aamuyön tunneille asti.

Työskentelyä: n. 8 h.

### 12.8.2016
Saatuani jonorakenteen suurin piirtein toimintavarmaksi, ryhdyn jatkokehittelemään luolagenerointialgoritmia. Koodaan kokonaan uudenlaisen huonetyypin, jonka muoto saadaan lisäämällä satunnaisia suorakaiteita päällekkäin. Päänvaivaa aiheutuu siitä, että tällä tavoin muodostetusta huoneesta saadaan lattiapinta-alaltaan ehyt (eikä esimerkiksi keskeltä halkaistu). Ratkaisen ongelman pakottamalla suorakaiteet sijaitsemaan ainakin yhden koordinaatin verran edellisen suorakaiteen alueella.

Refaktoroin koodia lisää. Vakavia koodihajuja jää enää Environment-luokkaan, jonka alaisuudessa pyörii luolageneraattorin ensisijainen while-loop.

Työskentelyä: n. 8 h.

### 13.8.2016
Teen joukon sekalaisia parannuksia luola-algoritmiin. Luolatulosteet näyttävät niiden ansiosta jo varsin orgaanisilta vaikka huoneet yhä generoidaankin kiinteään ruudukkoon. 

Eräs olennaisimmista parannuksista algoritmiin liittyy huoneiden keskinäisten liitosten rajoittamiseen. Alunperin algoritmi ei välittänyt siitä kuinka tiheän käytäväverkon se muodostaa huoneiden välille. Uuden varmistuksen ansiosta algoritmi takaa kullekin huoneelle vain yhden suoran kytköksen sellaiseen huoneeseen, jonka kautta on yhteys luolaston aloitushuoneeseen. Kun tälläinen kytkös on muodostettu, algoritmi pyrkii välttämään "ylimääräisten" oikopolkujen muodostamista.

Aloitan uuden Specification-luokan, jonka tarkoituksena on keskittää luolageneraation avainparametrit saman katon alle. Ihan kaikkia muualle koodiin kovakoodattuja määrityksiä (esim. 100 x 100 koordinaatin kokoisiin karttoihin pakottamista) en onnistu vielä poistamaan, mutta suunta on ainakin oikea. 

Huomaan, että koodin dokumentointi on unohtunut koko viikolta, joten kirjoitustyötä ainakin riittää...

Työskentelyä: n. 10 h.

### 14.8.2016
Teen vielä pieniä lisäparannuksia algoritmiin. Nyt koodi yrittää generoida luolaan myös ovia. Ovet generoituvat enimmäkseen ihan järkeviin paikkoihin, mikä on hyvä. 

Kirjoitan testejä viikon aikana luomilleni luokille ja teen muutaman korjauksen vanhoihin. Ihan jokaisella ohjelmaluokalla (vrt. PassageCarver ja RoomInserter) ei ole omaa uniikkia testiluokkaa, mutta näiden toiminnallisuus tulee testatuksi Floor-luokan testien yhteydessä-

Viikko-deadlinen lähestyessä joudun harmikseni toteamaan, etten vieläkään saa refaktoroitua algoritmin päälooppia pois Environment-luokasta. Vaikka koodin ydin toimiikin varsin hyvin, koodi on tältä osin kohtuuttoman vaikeaselkoista.

Työskentelyä: n. 5 h.

### ...
Työskentelyä projektiviikon 3 aikana yhteensä: n. 35 h eli aika paljon. Harjoitustyönä tämä kytkeytyy kuitenkin niin mukavasti omaan roolipeliharrastusprojektiini, etten pane ylimääräistä vaivannäköä pahakseni.

Rannemurtumani haittaa yhä näppäimistötyöskentelyä. Kirjoitusnopeuteni ei edelleenkään normaalilla tasolla ja huomaan myös viljeleväni koodissa paljon enemmän lyhenteitä kuin normaalisti. Kivut ovat kuitenkin vähentyneet olennaisesti ensimmäisestä työskentelyviikosta, joten pitäisin työtehoani olosuhteet huomioon ottaen varsin hyvänä.

### Mallituloste satunnaisgeneroidusta luolasta

Tämän viikon malliluola: https://github.com/basic-ohjelmoia/dungeonette/blob/master/dokumentaatio/luola2.txt

Mallitulosteessa huoneet on merkitty id-numeroittensa mukaan. ENTR merkkaa kerroksen aloitushuonetta, EXIT huonetta josta siirrytään seuraavaan kerrokseen. <> symboli huoneen id-numeron alapuolella merkkaa huonetta, jolle on varmistettu yhteys ENTR-huoneeseen. Jos luolasto generoisi huoneen jolta ENTR-yhteys puuttuisi id-numeron alapuolella olisi >< symboli. Luolaan generoidut ovet on merkitty = ja || merkeillä. Risuaidat ovat seiniä, plussat lattioita ja pisteet käyttämätöntä pinta-alaa.

Edellisen viikon malliluola: https://github.com/basic-ohjelmoia/dungeonette/blob/master/dokumentaatio/luola.txt
